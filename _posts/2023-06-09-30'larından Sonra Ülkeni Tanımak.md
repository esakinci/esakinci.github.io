---
layout: post
title: 30'larından Sonra Ülkeni Tanımak
author: esakinci
date: 2023-06-09 22:16 +0300
categories: [Opinions]
tags: [turkish, social matters] 
---

Öncelikle şunu belirtmem lazım ki; herkes gibi ben de bazı fikirlere ve ideallere inandığımın farkındayım. İnsanlık bu özelliği kullanan şeyler inşa etmekte çok hevesli. Bazen gaza getirici sözler olarak basit, bazen de bir kültür halinde daha kompleks. <br>
Basit ifade etmek gerekirse, yaşadığım hayal kırıklığının özeti aslında aşağıdaki sözün yerine neyi koyduğum ile anlaşılabilir. Yazının tamamını okumak istemiyorsan TLDR olarak düşünebilirsin.
>"Türk milleti çalışkandır, Türk milleti zekidir." - M.Kemal Atatürk.

Bu söz üstüne çok da düşünmeden 22 yaşıma kadar inanmıştım. Tecrübe ettiğim hayal kırıklıkları bu inancımı değiştirmekteydi. Ancak 2023 yılının başından, Haziran'a kadar Türkiye'de olan gelişmeler bunu tamamen değiştirdi! Ve şuna dönüştü:
>"Türk milleti uyuşuktur, Türk milleti kurnazdır." 

Üzülerek, maalesef şu anda böyle. Ve umarım gelecekte bu fikrim iyi yönde değişir.

### Neden Bu Konuda Yazma İhtiyacı Hissettim
Hayatımın 32. yaşı çok büyük değişimler, kırılımlar, gelişmeler ve umutlar ile baya çalkantılı geçti. Pandemi etkisinde evde hapis proje geliştirme süreci, tükenmişlik sendromu ile işi bırakmak, kendimle hesaplaşmak ve geliştirmeye (ilerlemeye) çalışmak. Tabi ki de tüm bunlara rağmen şanslıydım. En azından bir süredir hayatımda beni dinleyen, sabreden, yanımda olan, ve her zaman benimle beraber olacak olan çok kıymetli bir insan vardı. Yakın gelecekte eşim olacak olan kendisine, derinden minnet duyuyorum. İyi ki varsın. Sen olmasan ne yapardım? Gerçekten bilmiyorum. <br>
Ancak bu yazıma dair düşüncelerimin ana teması farklı elbette. Kendi hayatımla direkt alakalı olmasa da, içinde yaşadığım toplumun oluşturduğu Türkiye Cumhuriyeti'ne dair görüşümü metaforik bir hikaye ile yazıya dökeceğim. Ve yaşadığım hayal kırıklığına dair biraz şikayet edeceğim.

### Türkiye Hakkında Belirtilmesi Gerekenler 
Türkiye bulunduğu coğrafyada çeşitli medeniyetlerin izleriyle iç içe geçmiş, yanına yeni kültürler ve izler eklenerek gelişmeye veya genişlemeye devam eden yerleşkelerinde, bütüne bakıldığında birbirine tip olarak benzemeyen halkıyla, kültürel olarak eşsiz bir zenginliğe sahiptir. Ancak bu karmaşanın ve çok renkliliğin içinde 'bir olmak' pek kolay olmadığından olsa gerek; enteresan bir hafızasızlık ve bir üst kimlik arayışı ile yoluna devam etmeye çalışıyor.<br>
Bu hafızasızlık bir şekilde adeta bir kültür olmuş gibi, tepeden tırnağa birçok alanda ve farklı şekillerde kendini gösterdiğini düşünüyorum.
Belki de bu hafızasızlık durumu çok renkli tarih ve kültürün getirdiği, birbiri ile uyuşmayan, mantıksal ve toplumsal çatışmaların getireceği ayrışmadan korunmak için toplumun kendince geliştirdiği bir mekanizma olabilir.. kim bilir? <br>
Diğer taraftan bu kendine bir kimlik bulma arayışı konusunda da çeşitli paradigmalar mevcut. Kimisi Atatürk'ün "Ne mutlu Türk'üm diyene." sözünü benimsiyor, kimisi Göktürkçe harfleri ile "Türk" yazısıyla dolaşıyor, kimisi "ecdadımız" diyerek Osmanlı torunu olmayı kendine benimsemiş.. Bu sebeple ben Türkiye'yi adeta ergenlikte olan bir genç gibi görüyorum. Metaforu da bunun üzerinden kuruyorum.

<b>Hikayeyi okurken aklında olsun:</b><br>
Metafor içerisinde ülkeleri şahıs gibi ele alırken, popülizm ile iktidara gelmiş liderleri de şahıs olarak ayırıyorum. Çünkü bu liderler; kendi seçmeni gözünde çoğunluğun seçimini, şahsi iradeleri ile özdeşleştirmeyi başarabilmiş oluyorlar genellikle. <br>
Diğer taraftan halkı da ülkelerin bilinçaltı olarak değerlendiriyorum. Çünkü tekil iradeye sahip değiller. Sadece içindeki topluluklar ve tarihi ile şekillenmiş dinamikleri ile zihin içinde farklı hissiyatlar ve fikir-sesler oluşturarak şahsı yönlendirebiliyorlar.

### Doğumdan 2023'e Türkiye
Türkiye: onu dünyaya getirmiş kurucu ebeveynleri tarafından çok sevilmiş, büyük umutlar ile üzerine titrenmiş, özgüveni artsın diye yer yer fazlasıyla cesaretlendirmiştir. Geçmişte daha varlıklı olsa da, şimdi fakir olan bir ailede kendini idare etmeye çalışırken ona anlatılan zenginliğin imkanları aklında her zaman yer etmiştir. Okula başlamış, ancak dikkati kolay dağılan, an içinde olmakta zorlanan, çeşitli tahayyüllere dalarak derslerinin gerekliliğini tam notla yerine getiremese de bir şekilde lise 2 ye kadar gelmiş bir gençtir. Çok başarılı olmadığı için hor görüldüğünü düşünür. O böyle kötü hissettiği zamanlarda, kurucu ebeveynlerinin sesi zihninde hep yüksek sesle çınlar "İstesen yaparsın oğlum!", "Senin diğerlerinden bir eksiğin yok! Derslerine çalış, öğretmenlerini dinle yeter!", "Bak biz seni ne fedakârlıklarla okutuyoruz.." bu yüzden başarısız oldukça da utanır ve sıkılır kendisinden. <br>
Yine de gururlu bir çocuktur Türkiye. Zayıflığını belli etmek istemez. Kendinden daha iyi şartlarda olan sınıfındaki diğer çocuklara çok özensede, kendisinden çok da farklı olmayan(hatta daha düşük seviyede) öğrenciler ile daha yakın arkadaşlıklar kurmuştur. Çünkü kendini kötü-eksik hissetmez onların arasında. Bazılarıyla kaynaklarını bile paylaşır. Onlar da severek kabul ederler elbette.

>
<b>Okuldaki bazı öğrencilerin isimleri:</b><br>
- Lise 1: Afganistan, Hindistan, Myanmar, Pakistan, Suriye.
- Lise 2: Azerbaycan, Bulgaristan, Lübnan, Yunanistan, Orban, Erdoğan, Aliyev. 
- Lise 3: Almanya, İtalya, Fransa, Danimarka, Hollanda, Belçika
- Lise 4: Amerika, İngiltere, Rusya, Çin, Japonya, Trump, Putin
{: .prompt-info }

Ailesinin geçmişinden kaynaklı olarak geniş bir çevresi vardı Türkiye'nin. Okumaya ilk başladığı andan itibaren kendisinden üstündeki sınıflardan bazı isimleri zaten tanıyordu. Onlara çeşitli yönlerden imreniyor, onlara benzemek istiyordu. Bu isteğinin şekillenmesinde elbette kurucularının yönlendirmesi olmuştu. Ve bu durumun farkındaydı Türkiye. Zamanla kendine çizdiği yüksek hedefleri tutturamamanın getirdiği üzüntü ve yılgınlıkla kendisine biçilen bu beklentiler ağır gelmeye başladı ve sınıfında onu yücelten arkadaşı Erdoğan'ın etkisi ile 'hiç görmediği' eski parlak geçmişine odaklanır oldu. Erdoğan ilginç birisiydi. En çok 4. sınıflara imreniyordu Türkiye. Erdoğan da oradan Trump ve Putin ile yakın arkadaştı. Kendi sınıfından da Orban ve Aliyev ile de çok iyi geçiniyordu. Hatta 1. sınıflardan bir çok öğrenci ile de aktif olarak görüşüyordu. Popüler bir çocuktu o. Böyle popüler birisinin onu yüceltmesi çok tatlı geliyordu Türkiye'nin kulağına. 

Daha sonra ailesi ile sık sık neden her şeyin eskisi gibi olmadığına dair tartışacak, onları suçlayacak, dedelerinin zenginliğini tekrar elde edebilmiş olsa, okulunda başarılı olmasa da hayatında çok başarılı olabileceğini düşünmeye başlayacaktı. Aslında o okumak istemiyordu ki! Kurucuları ona bunu dayatıyor diye düşünüyordu. Ona kalsa ressam, futbolcu, müzisyen, şarkıcı olabilirdi. Bir şekilde yetenekli olduğunu düşünüyor ama paraları olmadığı için babası izin vermiyordu ona ve istediği formayı, müzik aletini alamadığı için hayallerine hep zincir vurulmuştu. Zamanla hınç biriktirdi. Çevresinin ve ergenliğin de etkisi ile isyankar bir karakter'e büründü. Bazen zihinden gelen sesler ona böyle davranmaması gerektiğini söylese de, fakir babası ve annesinin çabalarını bilmesine rağmen vicdanını bastırdı. Onların yolunu beğenmemiş. Ona yetmemişti. Şimdi farklı bir şey denemek istiyordu.

Artık okulunu aksatmaktan geri durmuyor, öğretmenlerine karşı son derece saygısız davranıyordu. Çoğu zaman bu hareketlerini görmezden gelseler bile içindeki isyan hevesi sönmüyordu Türkiye'nin. Okula ilk başladığından bu yana arkadaş çevresi de Lise 2 de ciddi bir değişiklik göstermişti. Erdoğan ile sabah akşam beraber takıldığı için bir sürü farklı sınıftan insanla görüşebiliyor, yeni arkadaşları ile Erdoğan'ın arabasına binip dolaşıyor, istediği saatte evden çıkıyor ve dönüyordu. Kaçınılmaz olarak evde muhalefet giderek arttı tabi! Ev içinde sürekli kavga sesleri yükseliyordu. Bazen ağza alınmayacak sözler duyuluyordu. Türkiye'nin bu tutumu evin huzurunu bozmuştu. Ailesi ne yapacağını bilmiyor, endişe ile takip ediyorlardı bu süreci. 

2023'ün Şubat ayında feci bir kaza oldu! Türkiye beraber takıldığı arkadaşları ile feci bir trafik kazası yapmış, sürücü koltuğunda duran Erdoğan ve diğer arkadaşlarının emniyet kemeri takılı olduğu için sadece sarsılmışlar, ancak ön koltuktaki Türkiye ciddi bi şekilde yaralanmıştı. Elbette olayı duyan ebeveynleri ve arkadaşları hemen yardıma koşmuştu. Arasının bozuk olduğu bazı arkadaşları bile ziyaretine gelmişti Türkiye'nin. Söylenene göre kaza büyük oranda şöförün hatasından ve dikkatsiz tavırlarından kaynaklanıyordu. Türkiye hastaneden taburcu edildikten sonra bile durumu tam iyileşmemişti. Eskisi gibi olması vakit alacaktı. Bu durum elbette daha sonra ev içinde bir sürü nasihat ve arkadaş seçimine dair ciddi eleştiriler olarak geri döndü Türkiyeye. Ancak akıllanmamıştı. Ona göre arabayı süren arkadaşının bir hatası yoktu! Kendisi de aslında emniyet kemerini takmayı ihmal ettiğinin farkında, ve gece vakti öyle bir yolda o hızda gidilmemesi gerektiğini biliyordu. Ancak gururu yüzünden hatasını kabul etmek zor geliyor ve onuru yüzünden arkadaşını satmış olmak istemiyordu. O güvenilir ve sözüne sadık biriydi! Birkaç ay sonra her türlü itiraza rağmen, aynı arkadaşları ile beraber olmayı seçti Türkiye. Ve bugün yine Erdoğan'ın kullandığı arabada yaşayacakları eğlence ve muhabbetin hayalini kuruyor. Erdoğan da Türkiye'ye kendisine arka çıktığı ve böyle bir kazadan sonra bile yine ön koltukta kemer takmadan cüretkar bir şekilde oturabiliyor olmasını büyük laflarıyla övüyor. Ona "Helal olsun be! Adamın dibisin sen DİBİ!" derken, arka koltukta kemerleri takılı arkadaşları(Trump, Orban, Putin) gülümseyerek "Aynn knk:) Adam be!" diyerek alkışlıyorlar Türkiye'yi.

### Kapanış
İşte böyle birisiymiş Türkiye. Evet, biraz vaktimi aldı ama sonunda kendisini tanıdığımı düşünüyorum. Endişeliyim onun için. İleride hatasını anlayıp, telafi etmeye kalksa bile kaçırdığı gençliği ve zamanı telafi edemeyecek. Öğrenmekte geç kaldığı konuları öğrenmeye kalksa bile 2x çaba sarf edecek.. Ancak buna sebat edecek mi? Fazla gururunu bir kenara bırakabilecek mi? Endişeliyim.. Sanmıyorum. Ama umarım olgunlaşarak hatalarını anlar ve gerekenleri yapar. 

+ <b>Böyle yaşamaya devam ederse:</b> Sokaklarda bir köşede bitap düşmüş. Eli yüzü bozuk, kir içinde, başka insanlara el açan düşkün bir tip olarak; mahallenin gençlerine "Ben sizin yaşınızdayken ne deli doluydum be! Yaşadım bu hayatı. Şimdiki gençler de peh.. 2 liran var mı?" diye sayıklayan bir meczup olması işten bile değil.<br>
+ <b>Hatalarının farkına varır ve diyetini yapabilirse:</b> Varlıklı ve yüksek prestijli birisi olmasa bile; kendisine yeten, sorumluluk sahibi, hatalarından ders çıkararak bilgelik kazanmış örnek bir kişi olarak saygınlığı olur. Gelecekte ailesi tarafından sevilen biri olarak, günlük hayatında evinde iç huzuru olsa fena mı olur? Gireceği zahmetlere değmez mi?

Ömrümün yarısı geride bıraktım. Doğduğumdan beri halk olarak her geçen sene daha da fakirleşiyoruz. Her senemiz bir öncekinden daha kötü! Paramızdan altı sıfır attık 2002 de. Bu yazıyı yazdığım hafta içinde TL-USD 19.8 den 23.3 e çıktı! 
Üzülüyorum.. Yaşadığı her şeye rağmen sorumluluklarından kaçan ve derslerini ihmal eden, ona en güzel hikayeler anlatan insanlar ile arkadaşlık yapan Türkiye için çok üzülüyorum. Böyle zengin tarihi olan bir coğrafyada böylesine ziyan edilen bir potansiyele üzülüyorum. Ve ben, bu mekanizmanın bilincine ait ufacık bir sinaps yumağı olarak ezilmekten yoruldum!